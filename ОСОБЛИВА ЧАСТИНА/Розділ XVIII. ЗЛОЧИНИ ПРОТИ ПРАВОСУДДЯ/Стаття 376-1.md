Cтаття 376-1
====
Незаконне втручання в роботу автоматизованої системи документообігу суду
----
{Зміни до назви статті 376-1 по Закону № 2147-VIII від 03.10.2017 будуть внесені з дня набрання чинності}
1. Умисне внесення неправдивих відомостей чи несвоєчасне внесення відомостей до автоматизованої системи документообігу суду, несанкціоновані дії з інформацією, що міститься в автоматизованій системі документообігу суду, чи інше втручання в роботу автоматизованої системи документообігу суду, вчинене службовою особою, яка має право доступу до цієї системи, або іншою особою шляхом несанкціонованого доступу до автоматизованої системи документообігу суду, -
{Зміни до абзацу першого частини першої статті 376-1 по Закону № 2147-VIII від 03.10.2017 будуть внесені з дня набрання чинності}
караються штрафом від шестисот до тисячі неоподатковуваних мінімумів доходів громадян або обмеженням волі на строк від двох до п'яти років, або позбавленням волі на строк до трьох років, з позбавленням права обіймати певні посади або займатися певною діяльністю на строк від одного до трьох років.
2. Дії, передбачені частиною першою цієї статті, вчинені за попередньою змовою групою осіб, -
караються обмеженням волі на строк від трьох до п'яти років або позбавленням волі на строк від трьох до шести років, з позбавленням права обіймати певні посади або займатися певною діяльністю на строк від двох до трьох років.
{Кодекс доповнено статтею 376-1 згідно із Законом № 1475-VI від 05.06.2009}
